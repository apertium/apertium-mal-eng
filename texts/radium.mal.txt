റേഡിയം
വിക്കിപീഡിയ, ഒരു സ്വതന്ത്ര വിജ്ഞാനകോശം.
അണുസംഖ്യ 88 ആയ മൂലകമാണ് റേഡിയം. Ra ആണ് ആവര്‍ത്തനപ്പട്ടികയിലെ ഇതിന്റെ പ്രതീകം. വളരെ അണുപ്രസരമുള്ള ഒരു മൂലകമാണിത്. സാധാരണനിലയിൽ ഏകദേശം ശുദ്ധമായ വെള്ള നിറമുള്ള റേഡിയം വായുവുമായി സമ്പര്‍ക്കത്തില്‍ വരു‍മ്പോള്‍ ഉടന്‍ തന്നെ ഓക്സീകരിക്കപ്പെട്ട് കറുത്ത നിറമാകുന്നു. ആല്‍ക്കലൈന്‍ എര്‍ത്ത് ലോഹമായ റേഡിയം, യുറേനിയം അയിരുകളില്‍ ചെറിയ അളവില്‍ കാണപ്പെടുന്നു. ഇതിന്റെ ഏറ്റവും സ്ഥിരതയുള്ള ഐസോട്ടോപ്പായ 226Ra ന്റെ അര്‍ദ്ധായുസ് 1602 വര്‍ഷമാണ്. ഈ ഐസോട്ടോപ്പ് ശോഷണം സംഭവിച്ച് ക്രമേണ റഡോണ്‍ വാതകമായി മാറുന്നു.

ഉള്ളടക്കം

    1 ശ്രദ്ധേയമായ സ്വഭാവസവിശേഷതകള്‍
    2 ഉപയോഗങ്ങള്‍
    3 ചരിത്രം
    4 സാന്നിദ്ധ്യം
    5 സം‌യുക്തങ്ങള്‍
    6 റേഡിയോആക്ടിവിറ്റി

ശ്രദ്ധേയമായ സ്വഭാവസവിശേഷതകള്‍

ക്ഷാര എര്‍ത്ത് ലോഹങ്ങളിലെ ഏറ്റവും ഭാരം കൂടിയ മൂലകമായ റേഡിയത്തിന് രാസസ്വഭാവത്തില്‍ ബേരിയത്തോട് സാമ്യങ്ങളുണ്ട്. യുറേനിയത്തിന്റെ അയിരായ പിച്ച്‌ബ്ലെന്‍ഡില്‍ ഈ ലോഹം വളരെ ചെറിയ അളവില്‍ കാണപ്പെടുന്നു. റേഡിയം മങ്ങിയ നീല പ്രകാശം പുറപ്പെടുവിക്കുന്നു. ജലവുമായും എണ്ണയുമായും ഉഗ്രമായി പ്രവര്‍ത്തിക്കുന്നു. ബേരിയത്തേക്കാള്‍ അല്പം കൂടുതല്‍ ബാഷ്പശീലം കാണിക്കുന്നു. സാധാരണ നിലയില്‍ റേഡിയം ഖരാവസ്ഥയിലായിരിക്കും.
ഉപയോഗങ്ങള്‍

പ്രായോഗികമായി വളരെ കുറച്ച് ഉപയോഗങ്ങള്‍ മാത്രമുള്ള റേഡിയത്തിന്റെ പ്രയോജനങ്ങള്‍ അതിന്റെ റേഡിയോആക്ടീവ് സ്വഭാവത്തെ ആധാരമാക്കിയുള്ളതാണ്. എന്നാല്‍ ഈയടുത്തായി കണ്ടുപിടിക്കപ്പെട്ട 60Co, 137Cs തുടങ്ങിയ റേഡിയോഐസോട്ടോപ്പുകള്‍ റേഡിയത്തിന് പകരമായി ഉപയോഗിക്കാന്‍ തുടങ്ങിയിരിക്കുകയാണ്. ഈ ഐസോട്ടോപ്പുകള്‍ കൂടുതല്‍ ഉയര്‍ന്ന ഉല്‍‌സര്‍ജീകാരികളും ഉപയോഗിക്കാന്‍ സുരക്ഷിതമായവയും ഉയര്‍ന്ന ഗാഢതയില്‍ ലഭ്യമായതിനാലുമാണിത്. ഊര്‍ജ്ജതന്ത്രത്തിലെ പരീക്ഷണങ്ങളില്‍ ബെറിലിയത്തോടൊപ്പം ചേര്‍ത്ത് ഒരു ന്യൂട്രോണ്‍ സ്രോതസ്സായി റേഡിയം ഉപയോഗിക്കാറുണ്ട്.
ചരിത്രം

റേഡിയം(ലാറ്റിന്‍-റേഡിയസ്,കിരണം എന്നര്‍ത്ഥം) കണ്ടെത്തിയത് മേരി ക്യൂറിയും ഭര്‍ത്താവ് പിയറി ക്യൂറിയും ചേര്‍ന്നാണ്. 1898ല്‍ ചെക്ക് റിപ്പബ്ലിക്കിലെ വടക്കന്‍ ബൊഹീമിയില്‍ വച്ചായിരുന്നു അത്. പിച്ച്‌ബ്ലെന്‍ഡില്‍നിന്ന് യുറേനിയം നീക്കം ചെയ്ത ശേഷം ബാക്കിയാകുന്ന പദാര്‍ഥം റേഡിയോആക്ടീവ് ആണെന്ന് അവര്‍ കണ്ടെത്തി. അതില്‍ നിന്ന് ബേരിയം നീക്കം ചെയ്തപ്പോള്‍ റേഡിയം ലഭിച്ചു. 1898 ഡിസംബര്‍ 26ന് ഫ്രെഞ്ച് അക്കാദമി ഓഫ് സയന്‍സില്‍ ക്യൂറി ദമ്പതികള്‍ തങ്ങളുടെ കണ്ടുപിടുത്തം പ്രഖ്യാപിച്ചു.

ശുദ്ധമായ റേഡിയം വേര്‍തിരിച്ചെടുത്തത് ക്യൂറിയും ആന്ദ്രെ ലൂയിസ് ഡെബ്രെയിനും ചേര്‍ന്നാണ്. 1902ല്‍ ആയിരുന്നു അത്. റേഡിയം ക്ലോറൈഡിനെ മെര്‍ക്കുറി കാഥോഡ് ഉപയോഗിച്ച് വൈദ്യുതവിശ്ലേഷണം നടത്തി ഹൈഡ്രജന്‍ വാതകത്തിന്റെ അന്തരീക്ഷത്തില്‍ സ്വേദനം നടത്തിയായിരുന്നു ആദ്യമായി ശുദ്ധ റേഡിയം ഉദ്പാദിപ്പിക്കപ്പെട്ടത്.

മുമ്പ് റേഡിയത്തിന്റെ ശോഷണം മൂലമുണ്ടാകുന്ന ഉല്‍‌പന്നങ്ങള്‍ റേഡിയം എ,ബി,സി... എന്ന ക്രമത്തിലായിരുന്നു അറിയപ്പെട്ടിരുന്നത്. അവ ഇന്ന് മറ്റ് മൂലകങ്ങളുടെ ഐസോട്ടോപ്പുകളായി അറിയപ്പെടുന്നു. അവ താഴെക്കാണുന്നവയാണ്.
	ഐസോട്ടോപ്പ്
റേഡിയം ഇമാനേഷന്‍ 	222Rn
റേഡിയം എ 	218Po
റേഡിയം ബി 	214Pb
റേഡിയം സി 	214Bi
റേഡിയം സി1 	214Po
റേഡിയം സി2 	210Tl
റേഡിയം ഡി 	210Pb
റേഡിയം ഇ 	210Bi
റേഡിയം എഫ് 	210Po

1936 ഫെബ്രുവരി 4ന് "റേഡിയം ഇ" കൃത്രിമമായി നിര്‍മ്മിക്കപ്പെടുന്ന ആദ്യ റേഡിയോആക്ടീവ് മൂലകമായി. റേഡിയോആക്ടിവിറ്റിയുടെ ഏകകമായ "ക്യൂറി" 226Ra ന്റെ റേഡിയോആക്ടിവിറ്റിയെ അടിസ്ഥാനമാക്കിയുള്ളതാണ്.
സാന്നിദ്ധ്യം

യുറേനിയത്തിന്റെ ഒരു ശോഷക ഉല്പന്നമായതിനാല്‍ എല്ലാ യുറേനിയം അയിരുകളിലും റേഡിയം കാണപ്പെടുന്നു. കൊളറാഡോയിലെ കാര്‍ണൊറ്റൈറ്റ് മണല്‍ റേഡിയത്തിന്റെ ഒരു സ്രോതസ്സാണ്. എന്നാല്‍ കോംഗോയിലും കാനഡയിലെ ഗ്രേറ്റ് ലേക്ക് പ്രദേശങ്ങളിലും കൂടുതല്‍ സമ്പുഷ്ടമായ അയിരുകള്‍ കണ്ടെത്തിയിട്ടുണ്ട്. യുറേനിയം സംസ്കരണത്തിലെ അവശിഷ്ടങ്ങളില്‍ നിന്നും റേഡിയം വേര്‍തിരിച്ചെടുക്കാം. ഒന്റാറിയോ, ന്യൂ മെക്സിക്കോ, ഉറ്റാഹ്, വിര്‍ജീന്യ, ഓസ്ട്രേലിയ എന്നിവിടങ്ങളിലാണ് വലിയ യുറേനിയം നിക്ഷേപങ്ങള്‍ കാണപ്പെടുന്നത്
സം‌യുക്തങ്ങള്‍

റേഡിയം സം‌യുക്തങ്ങള്‍ തീജ്വാലക്ക് ക്രിംസണ്‍ കാര്‍മൈന്‍ നിറവും പ്രത്യേകമായ വര്‍ണരാജിയും നല്‍കുന്നു. കുറഞ്ഞ അര്‍ദ്ധായുസും ഉയര്‍ന്ന റേഡിയോആക്ക്ടിവിറ്റിയും മൂലം റേഡിയം സം‌യുക്തങ്ങള്‍ വളരെ അപൂര്‍‌വമാണ്. മിക്കവാറും യുറേനിയം അയിരുകളില്‍ മാത്രമേ ഇവ കാണപ്പെടുന്നുള്ളു. റേഡിയത്തിന്റെ പ്രധാന സം‌യുക്തങ്ങള്‍ താഴെക്കാണുന്നവയാണ്.

    റേഡിയം ഫ്ലൂറൈഡ് (RaF2)
    റേഡിയം ക്ലോറൈഡ് (RaCl2)
    റേഡിയം ബ്രോമൈഡ് (RaBr2)
    റേഡിയം അയൊഡൈഡ് (RaI2)
    റേഡിയം ഓക്സൈഡ് (RaO)
    റേഡിയം നൈട്രൈഡ് (Ra3N2)

റേഡിയോആക്ടിവിറ്റി

തുല്യ മാസിലുള്ള യുറേനിയത്തേക്കാള്‍ പത്ത് ലക്ഷം ഇരട്ടി റേഡിയോആക്ടീവാണ് റേഡിയം. കുറഞ്ഞത് ഏഴ് ഘട്ടങ്ങളിലായാണ് റേഡിയത്തിന്റെ ശോഷണം നടക്കുന്നത്. 25 വര്‍ഷം കൊണ്ട് റേഡിയത്തിന്റെ 1% റേഡിയോആക്ടിവിറ്റി നഷ്ടമാകുന്നു.
